---
title: Awaria elektrowni - miasto bez prądu, tętniące życiem
excerpt: Kiedy w mieście brakuje prądu, ulice zaczynają tętnić życiem
tags:
  - zwierzęta
  - picture book
  - ekologia
  - na dobranoc
heroImg: /images/awaria-elektrowni-okladkowe.webp
publisher: Dwie Siostry
categories:
  - 3-6
  - 6-8
  - 8+
date: '2019-09-06'
---

<Button url="https://gdziekupic.to/buybox.html?id=16906&oid=85183006" />

Myślicie czasem o tym, że za parę lat czekają nas regularne blackouty, czyli przerwy w dostawie prądu? Świat wokół nas się zmienia. Staram się o tych zmianach rozmawiać z Iwem. Kwestia braku prądu i tego, co się z nim wiąże już kilka razy pojawiła się w naszych rozmowach. Zawsze jednak myślałam o tym, jak o problemie. Brak światła, niedziałająca lodówka i kuchenka. Ciężko to sobie wyobrazić – jesteśmy przyzwyczajeni do miejskich wygód. „Awaria elektrowni” Tiny Oziewicz i Rity Kaczmarskiej, zaczyna się sceną, jaką zawsze wyobrażałam sobie, myśląc o mieście pozbawionym elektryczności. Okazuje się jednak, że zawsze jest druga strona medalu…

<Picture src="/images/awaria-elektrowni-1.webp" alt="Awaria elektrowni" />

W całym mieście na jedną noc zapada ciemność. Nie działają uliczne światła, wyłączyły się telewizory i komputery, pralki zatrzymały się w połowie prania. Świat zmienił się nie do poznania.

<Picture src="/images/awaria-elektrowni-2.webp" alt="Awaria elektrowni" />

Nagła cisza i widok księżyca wywabił z kryjówek zwierzęta. Lisy, kuny, koty odważnie przeszukują ulice – może trafi się jakiś smaczny kąsek?

<Picture src="/images/awaria-elektrowni-3.webp" alt="Awaria elektrowni" />

Rak odwiedza miejsce przy starym pomoście. Spędzał tam czas, jako dziecko. Nie był tu, odkąd na brzegu zamontowano latarnie.

<Picture src="/images/awaria-elektrowni-4.webp" alt="Awaria elektrowni" />

<Picture src="/images/awaria-elektrowni-8.webp" alt="Awaria elektrowni" />

Borsucza mama ma odwagę po raz pierwszy wyprowadzić swoje młode z nory na spacer.

<Picture src="/images/awaria-elektrowni-5.webp" alt="Awaria elektrowni" />

Dziwaczek jalapa – roślina lubiąca ciemność – ma po raz pierwszy możliwość w pełni rozwinąć kwiaty. Do tej pory pechowo rósł pod uliczną lampą, wokół której każdej nocy szaleńczo miotała się zdezorientowana ćma. Dziś nocny motyl może spokojnie odlecieć w ciemność.

<Picture src="/images/awaria-elektrowni-6.webp" alt="Awaria elektrowni" />

Na osiedlach trwa poruszenie. W oknach pojawiają się świece, gdzieniegdzie migają ekrany jeszcze nierozładowanych telefonów. Sąsiedzi wyszli na ulice, mają czas ze sobą porozmawiać. A przede wszystkim mają czas spojrzeć w niebo i przypomnieć sobie, ile na nim gwiazd…

<Picture src="/images/awaria-elektrowni-7.webp" alt="Awaria elektrowni" />

Piękna, poetycka, kojąca opowieść, zmieniająca sposób, w jaki patrzymy na świat.
Cudowne, klimatyczne ilustracje, których piękna nie sposób oddać na zdjęciach.
Przy okazji dzieci mogą dowiedzieć się nieco o życiu zwierząt – np. o tym, że słonka potrafi latać, trzymając w łapkach swoje pisklęta. I zrozumieć, że nie jesteśmy jedynymi mieszkańcami miast i ich okolic.

<Button url="https://gdziekupic.to/buybox.html?id=16906&oid=85183006" />
